#     Структурни шаблони за дизайн
##    Facade Pattern
### Цел на шаблона
* Целта на шаблона "Фасада" (Facade) е да предостави опростен интерфейс за взаимодействие със сложна подсистема или множество подсистеми.

###  Приложимост
* Нужда от опростен интерфейс към сложна система –    създаването на фасада, даваща достъп на клиентите само до нужната им функционалност,  скрива от тях сложността на системата.
* При наличие на твърде голяма зависимост между клиентите и конкретните имплементации на дадена абстракция – в този случай поставянето на фасада между клиентите и имплементацията премахва директната зависимост между тях.
* При нужда от разделяне на системата на слоеве – можем да разделим монолитна система на отделни слоеве даващи достъп до определена функционалност чрез дефинирането на отделна фасада за всеки от тях. 
* Нужда от опростяване на комуникациите между клиента и обектите на системата – ако получаването на резултат изисква няколко операции върху данните, то фасадата може да предостави метод приемащ данните и връщащ резултата, поемайки задачата за извикването на необходимите междинни операции. 

### Участници
При реализацията на шаблона имаме един или повече клиенти, които взаимодействат с класовете на подсистемата посредством интерфейса, предоставен от фасадата:

* Клиент (Client)
    *	Това е класът, който се нуждае от взаимодействие с класовете на подсистемата.
    *	Взаимодейства с интерфейса на фасадата вместо да достъпва директно класовете на подсистемата, които предоставят нужната му функционалност.
    *	С една фасада може да взаимодейства повече от един клиент.
* Фасада (Facade)
    *   Предоставя опростен интерфейс към подсистемата.
    *   Познава вътрешната структура, класовете и връзките помежду им и знае как да взаимодейства с тях.
    *   Препраща клиентските заявки за изпълнение към подходящи обекти на подсистемата.
* 	Класове на подсистемата (Subsystem classes)
    *   Дават достъп до различните функционалности на подсистемата.
    *   Изпълняват заявките изпратени от фасадата.
    *   Не зависят от фасадата и не знаят за нейното съществуване.
    
### Взаимодействия
Kлиентите достъпват шаблона единствено чрез операцията за вземане на единствената създадена инстанция.

### Оценка на шаблона
* 	Основно преимущество на шаблона е възможността за опростяване на взаимодействието между обектите. Поставянето на фасада има следните предимства:
     *  Дава достъп само до нужната функционалност.
     *  Скрива сложността на стоящата зад нея подсистема.
     *  Предпазва клиентите от нуждата да познават вътрешната структура на подсистемата и да  комуникират с множество вътрешни за нея класове.
*   Скривайки вътрешната структура на подсистемите, фасадата осигурява слаба обвързаност (weak/loose coupling) между тях и клиентите.
     *  Клиентите комуникират само с фасадата.
     *  Тя извършва всички необходими обръщения към подсистемите.  
     *  Промени в подсистемите не изискват промяна на клиентите.
* Фасадата ни дава възможност да дефинираме нови интерфейси за взаимодействие с вече съществуващи системи. 
	*   Това е особено полезно, когато имаме нужда да подобрим интерфейса към система, която не можем или не искаме да променяме. 
	*   Така например, можем да разделим вече налична монолитна система на слоеве, чрез дефиниране на подходящи фасади и ограничаването на директния достъп до системата. 
	*   Също така можем да създадем фасада, която предоставя нова функционалност, чрез набор от лесни за употреба методи, които скриват сложността на подсистемите. Така предоставяме опростен и интуитивен интерфейс за клиента, а сложните обръщения към подсистемите се извършват в методите на фасадата. 
*  Тъй като фасадата предоставя опростен интерфейс, тя не дава достъп до пълната функционалност на подсистемите.
    *  Целта на фасадата е предоставянето на допълнителен интерфейс.
	*  Няма изискване за ограничаване на достъпа към подсистемите.
	*  Клиентите, които имат нужда от разширена функционалност могат да достъпват подсистемите директно, независимо от наличието на фасада.
* При нужда фасадата може да скрие подсистемите.
	*  Давайки достъп на клиентите само до фасадата, премахва зависимостта им от подсистемите.
	*  Единствено фасадата знае за съществуването на подсистемите и всички клиенти се обръщат към нея.
	*   Това дава възможност за промяна и дори пълна замяна на някои подсистеми, без да променяме клиентите. Нужно е да променим само вътрешната реализация на фасадата.
* Въпреки предимствата на шаблона, не трябва да забравяме, че фасадата добавя междинен слой при взаимодействието между обектите, който трябва да поддържаме.  Евентуална промяна в подсистемите, може да изисква и промяна на фасадата. При добре обмислено и уместно използване на фасада, ползите, които тя носи, са значително повече от усилията, нужни за нейната поддръжка.

### Свързани шаблони
* „Абстрактна фабрика“ (Abstract Factory)
* „Посредник“ (Mediator)
* "Сингълтон" (Singleton)- често за достъпа до подсистемата е достатъчна една инстанция на фасадата, която да се ползва от всички клиенти. В тези случаи тя може да бъде създадена чрез шаблона  "Сингълтон" (Singleton).  
 


  
